Thaburi.
67.
Rwĩmbo rwa Thaburi Ngai arotũkinyĩria wega wake, na atũrathime, na atũme ũthiũ wake ũtwarĩre, 
nĩguo njĩra ciaku imenyeke gũkũ thĩ, ũhonokio waku ũmenywo nĩ ndũrĩrĩ ciothe. 
Andũ marokũgooca, Wee Ngai; andũ othe marogũkumia. 
Ndũrĩrĩ nĩicanjamũke na cikũinĩre nĩ gũkena, nĩgũkorwo wathaga andũ na kĩhooto, na ũgatongoria ndũrĩrĩ iria irĩ gũkũ thĩ. 
Andũ marokũgooca, Wee Ngai; andũ othe marogũkumia. 
Hĩndĩ ĩyo bũrũri nĩũkaruta magetha maguo, na Ngai, o we Ngai witũ, nĩagatũrathima. 
Ngai nĩagatũrathima, nacio ituri ciothe cia thĩ nĩikamwĩtigĩra. 
